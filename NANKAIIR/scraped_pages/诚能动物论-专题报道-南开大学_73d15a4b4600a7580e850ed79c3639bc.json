{
    "title": "诚能动物论-专题报道-南开大学",
    "url": "https://news.nankai.edu.cn/ztbd/system/2016/09/26/000297320.shtml",
    "publish_time": "2016-09-26",
    "content": "首页\n南开要闻\n媒体南开\n南开校史\n光影南开\n南开故事\n南开大学报\n视频\n广播\n您当前的位置 ：\n南开大学\n>>\n专题报道\n诚能动物论\n发稿 10:32\n（1916年5月6日）\n浩浩乎大地之上，集无量数生物分子以成人。人者，万物之灵也。各具本能，感拥仁智，发挥其固有之天性，以角逐于天演界中。优者胜，劣者败。强有力者统一部分之人民而驾驭之；庸愚者慑伏于权威之下，无敢或动；暴烈者不甘居受治之地位，思起以代。于是相动以干戈，相搏以血肉，胜者得存，仆者继起，辗转相寻，有争无已。\n呜呼！芸芸众生，相率以入此潮流中，争生死存亡之道者夥矣。然上下五千年，纵横十万里，其能以一己之所行所言，范围世界之人类，虔心信仰，莫余外者，仅得数人焉：儒之孔，西之耶稣，佛之释迦是也。夫三子亦犹人也，贵未及于天子，富未比乎陶朱，享寿亦若中人，秉权要异将相。而其炫赫于当时，照耀于后世，言中于人心，行垂于史册。虽以天子之贵，陶朱之富，老彭之寿，将相之势，莫能易焉。何哉？岂非以三子之诚能动物也耶！不诚无物，孔氏之言也；守诚坚信，耶氏之旨也；勿诳言，勿欺骗，佛氏之戒也。守真抱璞，感人以诚，秉天道，尽人事，又三子之同行也。三子之言行既若是，其感人之深又如彼，是三子之诚信善矣。\n然诚之为物，非学力所可及也，亦发于中而形于外耳。亦即孔氏之所谓仁，耶氏、佛氏之所谓灵也。盖仁也，灵也，人类之共有天性。发于言，著于行，无丝毫假借，无智利相扰。一人行之，而众人服之；一国守之，而万邦协之。若是则虚诈绝，诳伪逃，无人我之分，鲜名利之见，相跻于大同之境；种界破，国界灭，相趋于和平之途；利私之竞争消，真我之面目见，而三子之所希冀者，达矣。但人同此心，心同此理。人类之产生，距今亦千万年矣。仁灵之具无或差异，其达于大同之境、和平之途，宜矣。乃极目大地，众生熙熙，万国攘攘，日所谋举而行者，殆非利己不与，诈人不归之道。呜呼噫嘻！长此相往，人其鱼矣，国其墟矣。\n然而上天生人，又胡为乎秉之以仁以灵，使之有入诚之一途？而众人茫茫，又曷为乎产三子以为人类之表率？是知三子之以诚名，非三子之力，众人之功也。设众人皆各本其天性，相接以诚，则世界又何至有虚假诈伪现，而以诚为贵哉！下车泣过，大禹之诚感罪人。祷雨桑林，商汤之诚格上天。西伯被困，殷纣以其诚而赦其命。武侯治蜀，黔首以其诚而守其法。化干戈为玉帛，孔子折冲齐鲁。反内犯为罗拜，子仪心服回纥。王阳明诚格蛮苗，华盛顿德感民众。是诚也，大之垂举后世，小之造福一身。反而行之，则新莽自号圣贤，终居篡窃之名；曹操伪礼贤士，卒贻奸恶之讥；司马昭之心，路人皆知；抚特涅之毒，万国共晓；故一人之智慧有限，万民之督察綦严。其以一手欲掩天下目者，实不啻作法自毙。以诈为利，以伪为真，卒至自覆自败，与人以可讥可耻之据。\n善乎美总统林肯之言曰：虚伪可以惑少数人于终世，伪惑人类于一时，而决无惑世界人类于最长时期也。知乎此，则人类亦何乐相率以自炫诈术，而为非动物之事乎！且吾窃怪以今人之明，而终不免于欧洲血战，华人自争，使世界无宁日。丧无量数人之生命脑力，以供彼一二私人之指挥，其智可悯，其愚不可及也。然又安得三子之再生今世，为世人振聋发聩，相导以入于诚哉！嗟乎，世俗日偷，民风不古。回忆唐虞盛轨，不禁兴无涯之戚。执政者苟于感人动物之事，注意及之，则返诚去伪，一转瞬耳，又何至日以干戈相寻，欺伪相诈哉！悲夫！\n编辑：\n乔仁铭\n微信往期推送\n更多...\n西南联合研究生院博士生学术...\n南开大学召开智库建设重点工...\n重磅签约！南开大学第一附属...\n缅怀大师！南开大学首颁数学...\n我校牵头国家自然科学基金重...\n2024数字创意驱动城市高质量...\n南开数项智库成果获评CTTI智...\n“超越传统的电池体系”重大...\n先进能源材料化学教育部重点...\neScience卓越讲座和研究生线...\n新闻热线：022-23508464 022-85358737\n投稿信箱：\n本网站由南开大学新闻中心设计维护\nCopyright@2014 津ICP备12003308号-1\n南开大学\n校史网\n版权声明：本网站由南开大学版权所有，如转载本网站内容，请注明出处。",
    "images": [
        "http://news.nankai.edu.cn/images/i_weixin.png",
        "http://news.nankai.edu.cn/images/weixin.jpg",
        "http://news.nankai.edu.cn/images/i_weibo.png",
        "http://news.nankai.edu.cn/images/weibo.jpg",
        "http://news.nankai.edu.cn/images/i_douyin.png",
        "http://news.nankai.edu.cn/images/dy11.png",
        "http://news.nankai.edu.cn/images/i_blibili.png",
        "http://news.nankai.edu.cn/images/bz.png",
        "http://news.nankai.edu.cn/images/kuaishou.png",
        "http://news.nankai.edu.cn/images/kuaishou1.png",
        "http://news.nankai.edu.cn/images/xxqg.png",
        "http://news.nankai.edu.cn/images/xxqgewm.png",
        "http://news.nankai.edu.cn/images/ys.png",
        "http://news.nankai.edu.cn/images/yangshipin1.png",
        "http://news.nankai.edu.cn/images/jiaoyu.png",
        "http://news.nankai.edu.cn/images/jybewm.png",
        "http://news.nankai.edu.cn/images/toutiao.png",
        "http://news.nankai.edu.cn/images/toutiaohao1.png",
        "http://news.nankai.edu.cn/ywsd/images/list_04.jpg",
        "http://news.nankai.edu.cn/ywsd/images/list_12.jpg",
        "http://news.nankai.edu.cn/pic/003/000/241/00300024169_6a089d05.jpg",
        "http://news.nankai.edu.cn/ywsd/images/list_21.jpg"
    ],
    "links": [
        "http://news.nankai.edu.cn/index.shtml",
        "http://news.nankai.edu.cn/ywsd/index.shtml",
        "http://news.nankai.edu.cn/mtnk/index.shtml",
        "http://news.nankai.edu.cn/gynk/index.shtml",
        "http://news.nankai.edu.cn/nkrw/index.shtml",
        "http://news.nankai.edu.cn/nkdxb/index.shtml",
        "http://news.nankai.edu.cn/sp/index.shtml",
        "http://news.nankai.edu.cn/gb/index.shtml",
        "http://news.nankai.edu.cn/index.shtml",
        "http://news.nankai.edu.cn/ztbd/index.shtml",
        "http://news.nankai.edu.cn/wx/system/2019/06/03/030033750.shtml",
        "http://news.nankai.edu.cn/wx/system/2019/06/03/030033750.shtml",
        "http://news.nankai.edu.cn/wx/index.shtml",
        "http://news.nankai.edu.cn/ywsd/system/2024/12/03/030064867.shtml",
        "http://news.nankai.edu.cn/ywsd/system/2024/12/05/030064916.shtml",
        "http://news.nankai.edu.cn/ywsd/system/2024/12/05/030064905.shtml",
        "http://news.nankai.edu.cn/ywsd/system/2024/12/04/030064892.shtml",
        "http://news.nankai.edu.cn/ywsd/system/2024/12/05/030064917.shtml",
        "http://news.nankai.edu.cn/ywsd/system/2024/12/03/030064855.shtml",
        "http://news.nankai.edu.cn/ywsd/system/2024/12/05/030064914.shtml",
        "http://news.nankai.edu.cn/ywsd/system/2024/12/05/030064912.shtml",
        "http://news.nankai.edu.cn/ywsd/system/2024/12/04/030064885.shtml",
        "http://news.nankai.edu.cn/ywsd/system/2024/12/03/030064868.shtml"
    ],
    "publisher": "未知",
    "source": "南开新闻网",
    "views": null,
    "attachments": [],
    "contact_info": {
        "email": "nknews@nankai.edu.cn"
    }
}