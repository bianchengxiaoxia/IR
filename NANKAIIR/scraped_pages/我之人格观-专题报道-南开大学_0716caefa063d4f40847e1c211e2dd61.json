{
    "title": "我之人格观-专题报道-南开大学",
    "url": "https://news.nankai.edu.cn/ztbd/system/2016/09/26/000297321.shtml",
    "publish_time": "2016-09-26",
    "content": "首页\n南开要闻\n媒体南开\n南开校史\n光影南开\n南开故事\n南开大学报\n视频\n广播\n您当前的位置 ：\n南开大学\n>>\n专题报道\n我之人格观\n发稿 10:35\n（1916年10月）\n有大物焉，其生也不知其几千万年，其至也不知其几千万里。渴吸太空之气，饥饱四海之光。蛟若明星，清如流水。张而广之，天地莫能容；范而羁之，方寸无不备。现则世界承平，家国齐治，社会安良，亿兆之幸也；隐则奸宄立朝，盗贼蜂起，强凌弱，众暴寡，兵革不息，水旱频仍，群黎之祸也。孔、耶、释、回以之鸣于宗教。禹、汤、文、武以之鸣于政纲。伊尹、周公、孟轲、诸葛亮、王守仁、华盛顿之徒，以之鸣其圣。许由、伯夷、屈原、张良、贾谊、岳飞、文天祥、史可法、玛志尼、路德、苏格拉底之徒，以之鸣其贤。是物也，发其本性，普照万物。挥其戈矛，驱逐异类，战无不胜，攻无不取，浸浸乎有席卷天下之势。虽然人生递嬗，治一乱，天地循环，无平不陂。时或开雾睹青天，抑或浮云蔽白日。故光辉之耀，不过百年，大物之退，已避三舍。乡愚蛮貊，拜火礼物之教兴。桀、纣、幽、厉、秦皇、汉武、拿破仑、路易之君出，于是宗教厄矣!政纲隳矣!不仅此也，王莽称新，曹丕篡汉，司马之立晋，赵氏之建宋，元清入关，朱明称帝，以及欧洲之中世，各以其奸诈之术，欺压之力，蒙蔽上下，愚弄黎元。贤圣之人，于焉俱斩。而大物遂亦不得不忍辱含垢，屈伏自处于霾云瘴雾之下，待时而动，乘机以兴。又百余年，义声起于新陆，一线光明，大物乃凭之以起。蟠为根据，昂首东鸣，冀故乡之士，闻而兴起。其声哀，其志壮，西欧之民，感而应之。大物遂得张其势于东，全力以驱异类。未及百年，神州古族，跃跃欲试。大物以其可力取也，不计利害，骤于搏战。孰意攻之者急，失之者速，求其极也，恶魔之势益盛。大物且因之顿丧西欧之凭藉，退处一隅，以卫其朝不保夕之躯。茫茫旧陆，遂为异类磅礴之所，复日张其爪牙，鼓其余勇，激挑奄奄之大物，冀与背城一战，据其穴而戕其命，浩浩统一四海，遂其所为，危乎殆哉!盖今日之大物也，噫!是何物欤!其生死存亡关系于人类若是其重哉!曰：是常道也。张而广之，孔之忠恕，耶之性灵，释之博爱，回之十诫，宗教之所谓上帝也，圣贤之所谓仁、义、礼、信、忠、孝、廉、耻也。范而羁之，亦即一生之人格耳。\n然人格之字义，固漫无限制，推以演绎浩荡无垠。何者合于人格，谓广义所言数事，即足以限之耶，则数事代名词耳，何足以言全部。是求之于文义事功，辄未能得精确之解释。然则吾以归纳法论之。\n夫人之一生，集无量数生物分子所成者肉躯也，集少数之肉躯以成家，多数之肉躯以成国，大多数之肉躯以成世界。是肉躯也，原成于最微分子，其极也，足以结合最大之世界。俾大地之上，不虞岑寂，众生之中，赖以扶持。然设以是属诸肉躯，吾行见其尸居余气，蠢如鹿豕，禽兽之不若，又安冀超然作万物之主人翁哉!曰：是岂别有属耶，盖即宗教家之所谓灵也、仁也、德也。统言之人格耳。\n夫人格之造就，端赖良心。人同此心，心同此理。大道所在，正理趋之，处世接物，苟不背乎正理，则良心斯安，良心安，人格立矣\n。大禹下车泣罪，商汤祷雨桑林，是圣人以背于正道，而引以为良心未安。放太甲于桐，避成王于东，是伊尹、周公之未安于良心也。王道衰微，孟子求用于齐；汉室凌夷，诸葛竭智攻曹；王守仁履虎尾而不惊；华盛顿伸大义于天壤；帝王之尊，许由、伯夷鄙如敝屣；屈原、贾谊卒以自沉；博浪之椎，张良义击，黄龙痛饮，武穆忠怀；文天祥、史可法国仇未复，饮恨九泉；玛志尼壮志已伸，光荣祖国；路德以宗教之黑暗，创为新派；苏格拉底以愚民混沌，揭以哲学。其他若汉之党锢，明之东林，美之花旗之战，要皆能发以正义，补其良心之所未安。呜乎!茫茫天壤，莽莽大地，所以得生存于世界，而向全盛之境、大同之世以共趋者，岂非恃此一线之人格耶!\n然而此往事矣。今也何若?欧战方酣，群相为敌，丧数千万之人民，耗无量数之资财，以供彼一二帝王之快欲。炮弹一声，人烟寂矣，鱼雷一炸，巨舰渺矣。以世界之中心，顿化为枪林弹雨之场。工停其业，商止其贾，士投其笔，农罢其耕，牺牲其宝贵之生命，从事于杀人杀敌，按之于宗教之义、圣贤之言，果足合耶?问其良心，足以安耶?是人格之已失，尚何大道之可求?乃各国独夫，犹日祈其上帝，诚不知上帝果将谁助。\n呜呼!大道沦丧，人失其格，固无品评之价值也。然此犹异族之背于良心也，而同类则如何?辛亥光复，于今五载，拥共和之名，行专制之实，民可以无议院，政治可以揽独权。然专制设果有裨于国是也，则为之何伤。无如良心已失，人格已丧，颜为无廉耻之行，使举国尽由妾妇之道。民意可造也，私法可定也，反手为云，覆手为雨，暮四朝三，愚鼓黔首，忽而帝制，忽而共和，腾笑万邦，贻羞后世，使居世界四之一之人民，蒙不洁之耻，占四万万方里之禹域，载无耻之民。吾为国耻，吾为民愧，吾益为世界之人种辱，世界之土地羞也!\n然追原祸始，罪安归乎!是不得不归过于教育也。盖无识者非创议之士，亦决非治事之人。欧战由来，神州陆沉，其远因咸出于学者之号招〈召〉，全洲全国风从，亦一般学者之作用，使非数万万人咸趋于无良心，失人格之境不止也。是以欧土学者众多，响应之势亦巨。神州黑暗，遂演成二三子欺瞒之结果。但究其极，均学者之过。学者之过，教育之失旨也。是欧洲人士，训养教练数十年，仍未入乎正轨。吾国兴学数十年，固茫茫如五里雾也。然而追溯百数十年，人格之尊又如彼，岂前之教育宗旨异于今耶?抑治国别有其道耶?痛定思痛，是不得不痛恨于清末之委颓不振。俾斯麦之铁血主义，有以致今日之欧洲大战，神州陆沉也。呜呼噫嘻!东瞻美土，西望欧洲，大物根据之动，渐如风雨飘摇，恶战结果，靡所底止。返顾国中政体虽已复原，而昏暗愈甚，招魂不返，凭依失所，茫茫宇宙，芸芸众生，哀人格之失，怅知音谁是?吾党青年，有兴起者耶?时乎时乎，不再末〈来〉矣!\n编辑：\n乔仁铭\n微信往期推送\n更多...\n西南联合研究生院博士生学术...\n南开大学召开智库建设重点工...\n重磅签约！南开大学第一附属...\n缅怀大师！南开大学首颁数学...\n我校牵头国家自然科学基金重...\n2024数字创意驱动城市高质量...\n南开数项智库成果获评CTTI智...\n“超越传统的电池体系”重大...\n先进能源材料化学教育部重点...\neScience卓越讲座和研究生线...\n新闻热线：022-23508464 022-85358737\n投稿信箱：\n本网站由南开大学新闻中心设计维护\nCopyright@2014 津ICP备12003308号-1\n南开大学\n校史网\n版权声明：本网站由南开大学版权所有，如转载本网站内容，请注明出处。",
    "images": [
        "http://news.nankai.edu.cn/images/i_weixin.png",
        "http://news.nankai.edu.cn/images/weixin.jpg",
        "http://news.nankai.edu.cn/images/i_weibo.png",
        "http://news.nankai.edu.cn/images/weibo.jpg",
        "http://news.nankai.edu.cn/images/i_douyin.png",
        "http://news.nankai.edu.cn/images/dy11.png",
        "http://news.nankai.edu.cn/images/i_blibili.png",
        "http://news.nankai.edu.cn/images/bz.png",
        "http://news.nankai.edu.cn/images/kuaishou.png",
        "http://news.nankai.edu.cn/images/kuaishou1.png",
        "http://news.nankai.edu.cn/images/xxqg.png",
        "http://news.nankai.edu.cn/images/xxqgewm.png",
        "http://news.nankai.edu.cn/images/ys.png",
        "http://news.nankai.edu.cn/images/yangshipin1.png",
        "http://news.nankai.edu.cn/images/jiaoyu.png",
        "http://news.nankai.edu.cn/images/jybewm.png",
        "http://news.nankai.edu.cn/images/toutiao.png",
        "http://news.nankai.edu.cn/images/toutiaohao1.png",
        "http://news.nankai.edu.cn/ywsd/images/list_04.jpg",
        "http://news.nankai.edu.cn/ywsd/images/list_12.jpg",
        "http://news.nankai.edu.cn/pic/003/000/241/00300024169_6a089d05.jpg",
        "http://news.nankai.edu.cn/ywsd/images/list_21.jpg"
    ],
    "links": [
        "http://news.nankai.edu.cn/index.shtml",
        "http://news.nankai.edu.cn/ywsd/index.shtml",
        "http://news.nankai.edu.cn/mtnk/index.shtml",
        "http://news.nankai.edu.cn/gynk/index.shtml",
        "http://news.nankai.edu.cn/nkrw/index.shtml",
        "http://news.nankai.edu.cn/nkdxb/index.shtml",
        "http://news.nankai.edu.cn/sp/index.shtml",
        "http://news.nankai.edu.cn/gb/index.shtml",
        "http://news.nankai.edu.cn/index.shtml",
        "http://news.nankai.edu.cn/ztbd/index.shtml",
        "http://news.nankai.edu.cn/wx/system/2019/06/03/030033750.shtml",
        "http://news.nankai.edu.cn/wx/system/2019/06/03/030033750.shtml",
        "http://news.nankai.edu.cn/wx/index.shtml",
        "http://news.nankai.edu.cn/ywsd/system/2024/12/03/030064867.shtml",
        "http://news.nankai.edu.cn/ywsd/system/2024/12/05/030064916.shtml",
        "http://news.nankai.edu.cn/ywsd/system/2024/12/05/030064905.shtml",
        "http://news.nankai.edu.cn/ywsd/system/2024/12/04/030064892.shtml",
        "http://news.nankai.edu.cn/ywsd/system/2024/12/05/030064917.shtml",
        "http://news.nankai.edu.cn/ywsd/system/2024/12/03/030064855.shtml",
        "http://news.nankai.edu.cn/ywsd/system/2024/12/05/030064914.shtml",
        "http://news.nankai.edu.cn/ywsd/system/2024/12/05/030064912.shtml",
        "http://news.nankai.edu.cn/ywsd/system/2024/12/04/030064885.shtml",
        "http://news.nankai.edu.cn/ywsd/system/2024/12/03/030064868.shtml"
    ],
    "publisher": "未知",
    "source": "南开新闻网",
    "views": null,
    "attachments": [],
    "contact_info": {
        "email": "nknews@nankai.edu.cn"
    }
}